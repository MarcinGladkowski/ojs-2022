Bariera wejścia w programowanie jest bardzo wysoka. Nawet będąc w branży, pozostawanie na bieżąco jest realnym wyzwaniem. Nie jest to jednak niemożliwe o ile wykorzystamy system dopasowany do nas, oparty o praktyki doświadczonych programistów.

Niezależnie od tego czy dopiero zaczynasz naukę programowania czy już masz za sobą zrealizowane projekty, mam dla Ciebie szereg wskazówek, po które możesz sięgnąć. Pamiętaj że nie musisz wykorzystywać wszystkich i nawet te, które wybierzesz, możesz dostosować do swoich potrzeb.

Solidne Fundamenty
Podczas nauki dowolnej umiejętności dość trudno jest powstrzymać chęć sięgnięcia od razu po zaawansowane techniki i narzędzia aby jak najszybciej osiągnąć efekt, który zrobi wrażenie na innych lub pozwoli zrealizować własną wizję.

Szybko okazuje się jednak, że skorzystanie z nich nie jest tak proste jak wydaje się, gdy patrzymy na efekty pracy osoby posiadającej większe doświadczenie.

Co więcej na własnym przykładzie przekonałem się, że możliwe jest pominięcie fundamentów, jednak jest to droga na skróty i budowanie długu, który spłacamy każdego dnia do chwili gdy nie cofniemy się do podstaw.

Aby zbudować solidne fundamenty w nauce programowania:

Nie pomijaj nawet pozornie prostych zadań. One też Cię czegoś uczą
Unikaj korzystania z kodu, którego nie rozumiesz
Nie próbuj zrozumieć wszystkiego od razu. Niektóre wątki "zagrają" na późniejszym etapie
Kształtuj dobre nawyki od samego początku
Popełnianie błędów jest normalne
Takie fundamenty będziesz w stanie łatwo budować, jeżeli otoczysz się właściwymi źródłami wiedzy i osobami, które nauczą Cię dobrych praktyk.

Skuteczne źródła wiedzy
Obecnie znajdziesz w sieci wiedzę na niemal dowolny temat. Wyzwanie polega na tym aby wybrać takie źródła, które skutecznie nauczą Cię nie tylko tego, co chcesz się dowiedzieć ale też przy okazji przekażą dobre praktyki i stworzą dobrą atmosferę do zdobywania wiedzy.

Twoje zadanie polega tutaj na stworzeniu środowiska, które będzie sprzyjać nauce i skutecznie pomagać Ci w rozwoju Twoich umiejętności.

Wystarczy, że weźmiesz pod uwagę kilka elementów:

Kto tworzy treści?
Czy porusza aktualne tematy i pozostaje na bieżąco?
Czy zwraca uwagę na dobre praktyki?
Jakie źródła poleca?
Co mówią o nich inni?
Inaczej mówiąc, skuteczne źródła wiedzy najłatwiej zbudować w oparciu o osoby, które dzielą się swoją wiedzą. Ich cechy i powyższe pytania pozwolą Ci oszacować ich wiarygodność. Potem samodzielnie musisz ocenić czy Tobie odpowiada Ci ich sposób dzielenia się wiedzą.

Warto też zwrócić uwagę na źródła z których korzystają te osoby. Bardzo prawdopodobne, że znajdziesz wśród nich miejsca i poznasz innych ludzi, od których nauczysz się czegoś nowego.

Twoim celem jest zbudowanie środowiska, które otoczy Cię wybranym przez Ciebie tematem i wartościowymi, wiarygodnymi treściami, które pozwolą Ci się rozwijać. W rezultacie jeżeli Twoje otoczenie będzie Ci sprzyjać, znacznie łatwiej rozwiniesz swoje umiejętności.

Wtedy kluczowy stanie się jeszcze jeden element: czas. A konkretnie to jak szybko będziesz w stanie poznawać nowe tematy. A tutaj ważną rolę odgrywa pomijanie tego, co nieistotne.

Pomijanie tego, co nieistotne
Bardzo częstym błędem jaki możemy łatwo popełnić w nauce programowania, jest poświęcanie czasu tematom, które mogą zostać pominięte. Naturalnie warto pamiętać, że nie jest to do końca stracony czas ale nie jest to optymalne.

Pytanie tylko w jaki sposób określić czy coś jest warte naszej uwagi czy nie?

Zdolność do takiej oceny przychodzi z doświadczeniem, więc jeżeli jesteś na początku swojej ścieżki, warto po prostu sięgnąć po wskazówki od bardziej doświadczonych osób. Wtedy nadal warto jeszcze wziąć pod uwagę własne "filtry", ponieważ każdy z nas ma jakieś uprzedzenia. Jednak często w ten sposób uzyskasz właściwą odpowiedź i oszczędzisz mnóstwo czasu i energii.

Weryfikując wybrany temat pod kątem tego, jak bardzo jest istotny, spróbuj uwzględnić:

Z czego wynika popularność wybranego tematu?
Czy osoby, które go polecają mają w tym interes? (niekoniecznie finansowy)
Czy jasno widzisz, co da Ci opanowanie tego tematu?
Czy potrzebujesz poznać go dogłębnie czy wystarczy, że dowiesz się jak z niego korzystać?
Czy na Twoim etapie nauki, poświęcenie na niego czasu jest uzasadnione?
Odpowiadając na te pytania w oparciu o opinię doświadczonych osób, zmniejszasz szansę na to, że poświęcisz swoją uwagę na temat z którego nie wyniesiesz wystarczających korzyści.

Nie zmienia to jednak faktu, że nadal lista tematów może być bardzo długa i to nawet bez względu na to jak duże będzie Twoje doświadczenie. Ale na to również istnieją całkiem dobre sposoby.

Pozostawanie na bieżąco
To że nie da się być na bieżąco ze wszystkim jest oczywiste. Jednak jak najbardziej możliwe jest orientowanie się w nowych trendach i aktualnie wykorzystywanych narzędziach. Nie ma też problemu z tym, aby sięgać po najnowsze rozwiązania.

Na tym etapie warto jeszcze uświadomić sobie fakt, że sama praktyka nie jest wystarczająca do tego, aby nie pozostać w tyle. To znaczy, że nie poświęcając aktywnej uwagi na nowości, trudno mówić o tym aby pozostać na bieżąco.

Jednocześnie dobrze jest mieć na uwadze tzw. "hype-driven development", który jasno pokazuje, że podążanie za nowościami za wszelką cenę, też nie jest najlepszym pomysłem.

W praktyce aby nieustannie się rozwijać wystarczy:

Wybrać źródła wiedzy, które mówią o najnowszych rozwiązaniach
Obserwować aktualizacje narzędzi, które nas interesują
Przeglądać raporty branżowe i czytać analizy
Regularnie przeglądać materiały (np. na YouTube) poświęcone nowościom w branży
Monitorować trendy i w praktyce sprawdzać najnowsze możliwości technologii
Skuteczna nauka JavaScriptu w praktyce
Jeżeli spojrzysz na wszystko, co napisałem powyżej, skuteczna nauka JavaScriptu sprowadza się w praktyce do jednego: stworzenia wokół siebie środowiska, które pozwoli Ci łatwo docierać do wartościowych informacji.

I właśnie z taką myślą zastanów się proszę nad powyższymi wskazówkami, wybierając te, które uznasz za pomocne i wykorzystaj w praktyce.

A skoro już jesteśmy przy praktyce to przypominam o możliwości sprawdzenia swojej wiedzy z JavaScriptu na js.przeprogramowani.pl. Znajdziesz tam zestaw zadań, które poprowadzą Cię przez istotne obszary tego języka, które z jakiegoś powodu często są pomijane przez programistów.